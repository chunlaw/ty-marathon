如果恒河係印度嘅母親河、東南亞各國係湄公河，咁寮肚河就應該係青衣島上嘅母親河就係當之無愧啦！喺1956年嘅報紙報導中提到當中青衣島裡食水供應來自涌尾坑水，正如上述所講，涌尾坑係源自寮肚坑，因此此溪對青衣居民極為重要。

其實成條寮肚坑，除咗「鬼仔湖」呢類人工水霸，同埋曉峰園底個段變咗暗渠之外，上游嘅大部份河床（即河嘅底部）都無被人工化，仲保持到天然狀態，而且仲可能係青衣保留落黎最長同最大條嘅河溪添㗎！

天然河床可以孕育到好多唔同嘅物種種類。天然河床容許不同大細形狀嘅沙石沈積，令到水生植物都可以生長到。亦都因為河床嘅不規則，喺寮肚坑嘅唔同位置都有機會出現唔同速度嘅水流，比到唔同種類嘅淡水蟹（圖入面有香港特有種香港南海溪蟹，及游氏弓蟹）、魚類同昆蟲（圖入面有烏齒原蟌）棲息。佢地更加成為充裕嘅食物來源，支持其他兩棲動物（圖入面有班腿泛樹蛙）同埋雀鳥（圖入面有小白鷺）。

唔單止條河入面咁多微妙生態㗎，其實寮肚坑河岸兩旁嘅樹林，都同條河CONNECT 㗎！有好多唔同嘅動物同植物都會喺河岸兩旁搵食，所以我哋之前先可以見到啲咁靚嘅過境遷徙鳥喺河谷嘅樹林出現。

圖片來源：青衣島民
